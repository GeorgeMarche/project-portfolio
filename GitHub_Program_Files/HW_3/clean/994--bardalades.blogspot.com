b"\n\n\n\n\n\n\n\n\n\n\n\n\n\n\n\n\n\nBardalades\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\nBardalades\n\n\n\nTot aix\xc3\xb2 abans era Facebook.\n\n\n\n\n\n\n\n\n\n\n\n\n\n\n\n\n\n\n\n\nBardalades\n\nBloc 100% subvencionat.\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\ndijous, 30 dabril de 2020\n\n\n\n\n\n\n\nNo ens sabem morir\n\n\n\n\n\nAquests dies estem perdent gent estimada, persones properes planyen la dissort els seus i qui m\xc3\xa9s qui menys ens anem quedant m\xc3\xa9s sols. La solitud que espanta i es fa real \xc3\xa9s l'aut\xc3\xa8ntica fi del m\xc3\xb3n, que \xc3\xa9s m\xc3\xa9s quotidiana del que volem admetre. Els vells sense sort es moren en resid\xc3\xa8ncies mig abandonats pel sistema i pel nostre menester diari, oblidat de cures i entregat al consum d'hores i hores buides. Hores buides que ens fan viure, ves. Mataria per aquestes hores eternes. Per no fer res.\n\n\nNo ens sabem morir, no sabem enterrar els morts. Cadasc\xc3\xba sap com s'ho ha de fer, per deixar descansar els seus i plorar-los, i les professons van per l'est\xc3\xb3mac com millor poden. Perqu\xc3\xa8 els est\xc3\xb3macs s\xc3\xb3n all\xc3\xa0 per aguantar el m\xc3\xb3n. Tothom sap que si D\xc3\xa9u existeix \xc3\xa9s als budells. I dramem p\xc3\xa8rdues de la mateixa manera que dramem robatoris, sense fer cas a l'est\xc3\xb3mac. El cos ens demana trinxar-nos com pupil\xb7les de penit\xc3\xa8ncia, amb les esquenes ensangonades teixides de culpa, pecat i redempci\xc3\xb3. Oblidem els morts en el moment que es comencen a morir, som tan narcisistes que nom\xc3\xa9s pensem en nosaltres mateixos, en el nostre pobre p\xc3\xa0ncrees secretor d'insulina que ens destrossa l'\xc3\xa0nim amb els sucres amunt i avall.\n\n\n\n\xc3\x89s l'\xc3\xbanica explicaci\xc3\xb3 que trobo al fet que encara no ens morim per la p\xc3\xbablica. Volem no pensar-hi tan fort que encara hem de pagar el sou de mesos per acomiadar parts de la nostra vida, sobretot a propietaris de cases i cotxes enormes i cars. I que el paperam que fem \xc3\xa9s com qui fa la declaraci\xc3\xb3 de renda. H\xc3\xb2stia puta, que \xc3\xa9s un mort, que era una persona, que \xc3\xa9s tota una vida que se'n va, que no ens podeu obligar a seguir no s\xc3\xa9 quin coi de procediments. Que no el vull per res, aquest cad\xc3\xa0ver, que vull que se'n vagi b\xc3\xa9 i tranquil i no pensar en que m'arru\xc3\xafna que se'n vagi, que li vull oferir el millor pel meu cos i pel seu est\xc3\xb3mac inert.\n\n\n\nHem d'afrontar les morts com el que s\xc3\xb3n: persones amb qui canvia la nostra relaci\xc3\xb3. No podem deixar que se'n vagin enmig d'un tr\xc3\xa0mit opac i ple de beneficis. Reconec que la feina d'enterramorts no \xc3\xa9s la que voldria per mi, per\xc3\xb2 necessito que tinguem un debat greu sobre com morir-se en com\xc3\xba. Sabem que morim sols per\xc3\xb2 no pot ser que ens deixem anar d'aquesta manera.\n\n\n\n\n\n\n\n\n\n\n\n\n1 comentari:\n  \n\n\n\n\n\n\n\n\n\nEnvia per correu electr\xc3\xb2nicBlogThis!Comparteix a TwitterComparteix a FacebookComparteix a Pinterest\n\n\n\n\n\n\n\n\n\n\n\n\n\n\n\ndilluns, 6 dabril de 2020\n\n\n\n\n\n\n\nL'abril \xc3\xa9s el millor mes de l'any\n\n\n\n\n\nNo s\xc3\xb3c el primer que ho diu ni segurament el darrer. Per\xc3\xb2 el sol que entrava avui per la finestra no pot ser dolent. De petit sempre esperava aquest mes, el del meu aniversari, i en gaudia com l'inici del final de curs, de les sempre boniques vacances de Setmana Santa i les escapades a la mar. Curiosament, la vida sempre es pot estroncar en els seus millors punts.\n\n\n\nFa vint anys que mon pare es va posar malalt. Just aquesta \xc3\xa8poca. Van ser uns mesos molt cardats i tot es va t\xc3\xb2rcer com una columna vaticana. Jo en vivia un xic al marge per\xc3\xb2 des de llavors, com per un mal averany fortu\xc3\xaft, em quedava sense la figura que tots els meus amics podien gaudir i jo no. Com un d\xc3\xb2mino, ell perdia la salut, la feina i l'equilibri natural que fa que tot segueixi encara que pel pedregar. El veia poc sovint, hi podia comptar a vegades i ben b\xc3\xa9 mai estava b\xc3\xa9. S'havia aturat. Alguna reviscolada, com la dels ceps immortals que treuen fulla per\xc3\xb2 ja s'ha fos la vinya.\n\n\n\nTothom qui tingui un malalt cr\xc3\xb2nic a casa (o ho sigui) sabr\xc3\xa0 de qu\xc3\xa8 parlo quan dic que \xc3\xa9s una via del tren amb sotracs que saps perfectament on acaba, i la marxa es fa lenta i for\xc3\xa7ada. Tens la m\xc3\xa0quina funcionant, per\xc3\xb2 treu m\xc3\xa9s fum que no camina.\n\n\n\nAra segueixo esperant l'abril i els seus dies de 20 graus, de mans que no es refreden i poder seure a l'aire lliure sense 3 capes de roba. La il\xb7lusi\xc3\xb3 dels dies m\xc3\xa9s llargs i sopar amb llum. Enguany \xc3\xa9s prou ic\xc3\xb2nic, doncs s'albira un final pel que nom\xc3\xa9s era una grip. Algun dia els passarem pels ganivets.\n\n\n\nHi ha molta gent que ha perdut i perdr\xc3\xa0 els seus, i la mala h\xc3\xb2stia de saber que no s'hi pot ser, que la soledat se'ns menja i se'ls end\xc3\xba. Que no hi haur\xc3\xa0 abra\xc3\xa7ada ni reconciliaci\xc3\xb3 a l'extrema unci\xc3\xb3. Que la carn es fon i no hi hem sigut per ni\xa0tan sols dir que tot va b\xc3\xa9, que descansis i ja ens veurem. Que aqu\xc3\xad no s'oblida ning\xc3\xba.\n\n\n\nJo fa 20 anys que estic passant el dol. El dol \xc3\xa9s un acte diari que es treballa de mica en mica. Quan dimecres a les 0.15 moria mon pare, jo ja feia setmanes que sabia que no el veuria mai m\xc3\xa9s. Ho tens dins, no saps com hi entra per\xc3\xb2 s'hi queda. Ja hi era, de fet. Des que es va llevar un dia i va saber que es moriria malalt, fa molts anys, i tot el que hem fet ha sigut acompanyar-nos. I estimar-nos, a la nostra manera, sense escarafalls. Anar bastint el dolor sense desmesura, que no es trenqui.\n\n\n\nCaldr\xc3\xa0 passar comptes amb tothom qui ha aconseguit que aquest pa\xc3\xads no pugui permetre's acomiadar els seus sense posar en risc a la resta. Fins que no arribi, per\xc3\xb2, acolliu-vos amb respecte i cuideu-vos. Tingueu-vos compassi\xc3\xb3 i fermesa alhora: no s'hi pot fer res, ara. Ja ho fareu. Hi ha persones que se'n curen i que, abans que personal sanitari, s\xc3\xb3n gent que plora. Plora per vosaltres i fa que el tr\xc3\xa0mit de morir-se es faci el millor possible.\n\n\n\n\xc3\x89s important morir b\xc3\xa9, i per fer-ho cal ser conscient que no pot morir ning\xc3\xba per tu. Una partida de cartes macabra: un se'n lleva, l'altre seu i el joc continua. Mors tu, mor la teva carn i no hi ha fil que te'n salvi. Per\xc3\xb2 \xc3\xa9s bo pensar que quan es plora la mort no es plora el mort, sin\xc3\xb3 la dissort de seguir vius essent un de menys. Encara us podeu gaudir de vosaltres i del que us envolta. Gaudiu, \xc3\xa9s important.\n\n\n\n\n\n\n\n\n\n\n\n\n5 comentaris:\n  \n\n\n\n\n\n\n\n\n\nEnvia per correu electr\xc3\xb2nicBlogThis!Comparteix a TwitterComparteix a FacebookComparteix a Pinterest\n\n\n\n\n\n\n\n\n\n\n\n\n\n\n\ndivendres, 2 dagost de 2019\n\n\n\n\n\n\n\nAix\xc3\xb2 de viatjar\n\n\n\n\n\nQuan l'Antoni va escriure aix\xc3\xb2 fa uns dies, em va frapar la coincid\xc3\xa8ncia amb el meu cas.\n\nPer mi viatjar ha sigut sempre un tr\xc3\xa0ngol. Els tr\xc3\xa0fecs de la maleta, el trasllat a no s\xc3\xa9 on i el p\xc3\xa0nic que li he pres als avions que no porto jo, que m'han fet odiar tots els aeroports on he estat, que no s\xc3\xb3n pocs. Tot i aix\xc3\xb2, de tots els vols que he agafat nom\xc3\xa9s 3 han sigut per plaer i en edat adulta. La feina i els castells (he fet castells a molts llocs) et menen pertot i remarco aix\xc3\xb2 d'edat adulta perqu\xc3\xa8 viatjar de menut \xc3\xa9s un absurd gros: si no pots caminar sol per la teva ciutat qu\xc3\xa8 coi has d'apreciar els carrers d'un altre lloc. I aqu\xc3\xad entronco el que vull dir aix\xc3\xad fort: primer coneix casa teva i despr\xc3\xa9s v\xc3\xa9s a espatllar la dels altres.\n\nHe trigat 29 anys a saber on s\xc3\xb3n situades al mapa i a la dist\xc3\xa0ncia f\xc3\xadsica vora 38 comarques de Catalunya, quins paisatges conformen el Principat i per qu\xc3\xa8 funciona com funciona l'espai f\xc3\xadsic de la meva llengua. Quan s\xc3\xb3c a un cim i no reconec els cims que tinc al voltant em sento brut, buit i idiota. No cal saber-s'ho tot, no cal ser un erudit de la vida i l'imaginari col\xb7lectiu, per\xc3\xb2 no puc redre\xc3\xa7ar el cop que em suposa veure'm com un salvatge sense estima pel que no coneix. El mateix per qualsevol coi de cala, plaja, reguerol, vall, carretera i branca de pi. M'omple l'horror.\n\nNo en puc donar queixa als pares, m'han dut pertot on han pogut i he gaudit com pocs de cingleres, marees i formatges destructius que no trobar\xc3\xadem aqu\xc3\xad. Per\xc3\xb2 em planyo un xic de no haver copsat el pa\xc3\xads abans i anar-lo desfent a cops d'instagram i di\xc3\xa8sel, sol i acompanyat. Ara gaudeixo molt m\xc3\xa9s dels viatges entre les serres prelitorals, el mass\xc3\xad pirinencs i els turons que ens llencen al mar, me'n s\xc3\xa9 els pobles, me'n s\xc3\xa9 les ciutats i em deleixo quan descobreixo personatges com aquest bon home, capa\xc3\xa7 de documentar al seu arxiu personal TOTS els pobles de Catalunya.\n\nQuedar-se atrapat amb l'horitz\xc3\xb3 de la Segarra \xc3\xa9s quelcom que recomano.\n\n\n\n\n\n\n\n\n\n\n\n\nCap comentari:\n  \n\n\n\n\n\n\n\n\n\nEnvia per correu electr\xc3\xb2nicBlogThis!Comparteix a TwitterComparteix a FacebookComparteix a Pinterest\n\n\n\n\n\n\n\n\n\n\n\n\n\n\n\ndimarts, 17 dabril de 2018\n\n\n\n\n\n\n\nFolklore\n\n\n\n\n\nUna de les paraules que cal odiar m\xc3\xa9s que qualsevol altra en el catal\xc3\xa0 d'avui dia \xc3\xa9s folklore. Folklore vindica la part m\xc3\xa9s encartonada de qualsevol expressi\xc3\xb3 de cultura popular que aparegui pels nostres espais pol\xc3\xadtics, civils i socials, all\xc3\xb2 que es destina a ser una imatge buida del que altrament era quelcom viu. La solidaritat, les proclames enfervorides, els desitjos al\xc3\xa7ats a viva veu enmig d'un camp literat d'expressions profundes que no esdevenen res. Tot aix\xc3\xb2 no \xc3\xa9s res si no va acompanyat d'un acte material que llevi les paraules del seu cadenat eteri i les transformi en fets tangibles que ens treguin de la letargia.\n\n\n\nLes paraules s\xc3\xb3n tamb\xc3\xa9 imatges, s\xc3\xb3n \xc3\xa9ssers plastificats en un discurs i en unes direccions opaques i ben visibles alhora. S\xc3\xb3n titulars prefabricats en una premsa controlada per interessos molt concrets i molt coneguts, en polvos mal pal\xb7liats i sopars travessats a l'est\xc3\xb3mac de mala manera. S\xc3\xb3n identitats frustrades i s\xc3\xb3n poble passant sobre pol\xc3\xadtics com un tractor.\n\n\n\n500.000. Un mili\xc3\xb3. Una muntanya de persones quietes davant la c\xc3\xa0mera que no ensenyar\xc3\xa0 al seu p\xc3\xbablic el que aquest no vol veure. Si alg\xc3\xba es pensa que convocant manifestacions massives es convencer\xc3\xa0 el m\xc3\xb3n que ara s\xc3\xad, aquesta ha de ser la bona; els nostres ve\xc3\xafns, els que donen suport a les estomacades democr\xc3\xa0tiques de la policia i els que s'ho miren amb plaent indifer\xc3\xa8ncia, aquests que volem conv\xc3\xa8ncer; els senyors i senyores que s'ho miren des de dalt del presbiteri, on ho manen tot, i que ens han perdut la por - tot aix\xc3\xb2 no es conven\xc3\xa7 amb folklore.\n\n\n\nSi vas voler posar la por al cos d'aquesta gent, si vols que s'asseguin a negociar, si vols que se sumin al que est\xc3\xa0s fent, si vols que vegin que canviar\xc3\xa0s la realitat i que s'hi han de posar de bones o no hi seran, si vols conv\xc3\xa8ncer a alg\xc3\xba que far\xc3\xa0s el que dius que vols fer, ho has de fer.\n\n\n\nTota l'acci\xc3\xb3 de l'independentisme ha ocorregut com una reacci\xc3\xb3 a la repressi\xc3\xb3 sist\xc3\xa8mica de l'estat, a la guerra bruta i soterrada d'aquesta Espanya fastigosa. L'\xc3\xbanica acci\xc3\xb3 propositiva ha sigut justament la que ha desencadenat la resposta m\xc3\xa9s aut\xc3\xa8ntica dels l\xc3\xadmits de l'estat de dret i la societat civil, i era l'\xc3\xbanica que ha sumat, tal i com s'ha vist, m\xc3\xa9s suports que mai. L'1 d'octubre, el 3 d'octubre, el 8 de novembre. Tots els efectes d'aquells dies s\xc3\xb3n el que ens han fet existir salvant-nos de diluir-nos en res. Si busquem parapetar-nos en el folklore dels s\xc3\xadmbols, les jugades mestres i l'aparador lasciu de les imatges boniques ens quedarem m\xc3\xa9s sols encara i m\xc3\xa9s buits que mai.\n\n\n\n\n\n\n\n\n\n\n\n\nCap comentari:\n  \n\n\n\n\n\n\n\n\n\nEnvia per correu electr\xc3\xb2nicBlogThis!Comparteix a TwitterComparteix a FacebookComparteix a Pinterest\n\n\n\n\n\n\n\n\n\n\n\n\n\n\n\n\n\nMissatges m\xc3\xa9s antics\n\nP\xc3\xa0gina d'inici\n\n\n\n\nSubscriure's a:\nMissatges (Atom)\n\n\n\n\n\n\n\n\n\n\n\n\n\n\n\nDades personals\n\n\n\n\n\nNacho Ferrer\n\n\nNacho Ferrer. Mil coses i cap alhora. @bardaler\n\nVisualitza el meu perfil complet\n\n\n\n\n\n\n\n\n\n\n\nArxiu Nacional de Catalunya\n\n\n\n\n\n\n\n\n        \xa0\n      \n\n\n\n2020\n\n(2)\n\n\n\n\n\n        \xa0\n      \n\n\n\ndabril\n\n(2)\n\nNo ens sabem morir\nL'abril \xc3\xa9s el millor mes de l'any\n\n\n\n\n\n\n\n\n\n\n        \xa0\n      \n\n\n\n2019\n\n(1)\n\n\n\n\n\n        \xa0\n      \n\n\n\ndagost\n\n(1)\n\n\n\n\n\n\n\n\n\n        \xa0\n      \n\n\n\n2018\n\n(3)\n\n\n\n\n\n        \xa0\n      \n\n\n\ndabril\n\n(1)\n\n\n\n\n\n\n\n        \xa0\n      \n\n\n\nde mar\xc3\xa7\n\n(1)\n\n\n\n\n\n\n\n        \xa0\n      \n\n\n\nde gener\n\n(1)\n\n\n\n\n\n\n\n\n\n        \xa0\n      \n\n\n\n2017\n\n(2)\n\n\n\n\n\n        \xa0\n      \n\n\n\nde desembre\n\n(1)\n\n\n\n\n\n\n\n        \xa0\n      \n\n\n\ndabril\n\n(1)\n\n\n\n\n\n\n\n\n\n        \xa0\n      \n\n\n\n2016\n\n(10)\n\n\n\n\n\n        \xa0\n      \n\n\n\nde desembre\n\n(1)\n\n\n\n\n\n\n\n        \xa0\n      \n\n\n\nde novembre\n\n(2)\n\n\n\n\n\n\n\n        \xa0\n      \n\n\n\nde setembre\n\n(1)\n\n\n\n\n\n\n\n        \xa0\n      \n\n\n\nde maig\n\n(2)\n\n\n\n\n\n\n\n        \xa0\n      \n\n\n\ndabril\n\n(1)\n\n\n\n\n\n\n\n        \xa0\n      \n\n\n\nde mar\xc3\xa7\n\n(1)\n\n\n\n\n\n\n\n        \xa0\n      \n\n\n\nde febrer\n\n(1)\n\n\n\n\n\n\n\n        \xa0\n      \n\n\n\nde gener\n\n(1)\n\n\n\n\n\n\n\n\n\n        \xa0\n      \n\n\n\n2015\n\n(3)\n\n\n\n\n\n        \xa0\n      \n\n\n\nde setembre\n\n(1)\n\n\n\n\n\n\n\n        \xa0\n      \n\n\n\ndagost\n\n(1)\n\n\n\n\n\n\n\n        \xa0\n      \n\n\n\ndabril\n\n(1)\n\n\n\n\n\n\n\n\n\n        \xa0\n      \n\n\n\n2014\n\n(8)\n\n\n\n\n\n        \xa0\n      \n\n\n\nde desembre\n\n(2)\n\n\n\n\n\n\n\n        \xa0\n      \n\n\n\nde novembre\n\n(2)\n\n\n\n\n\n\n\n        \xa0\n      \n\n\n\nde setembre\n\n(1)\n\n\n\n\n\n\n\n        \xa0\n      \n\n\n\ndagost\n\n(1)\n\n\n\n\n\n\n\n        \xa0\n      \n\n\n\nde gener\n\n(2)\n\n\n\n\n\n\n\n\n\n        \xa0\n      \n\n\n\n2013\n\n(4)\n\n\n\n\n\n        \xa0\n      \n\n\n\nde desembre\n\n(2)\n\n\n\n\n\n\n\n        \xa0\n      \n\n\n\nde novembre\n\n(1)\n\n\n\n\n\n\n\n        \xa0\n      \n\n\n\nde gener\n\n(1)\n\n\n\n\n\n\n\n\n\n        \xa0\n      \n\n\n\n2012\n\n(7)\n\n\n\n\n\n        \xa0\n      \n\n\n\ndoctubre\n\n(1)\n\n\n\n\n\n\n\n        \xa0\n      \n\n\n\nde juny\n\n(2)\n\n\n\n\n\n\n\n        \xa0\n      \n\n\n\nde mar\xc3\xa7\n\n(3)\n\n\n\n\n\n\n\n        \xa0\n      \n\n\n\nde febrer\n\n(1)\n\n\n\n\n\n\n\n\n\n        \xa0\n      \n\n\n\n2011\n\n(11)\n\n\n\n\n\n        \xa0\n      \n\n\n\nde desembre\n\n(2)\n\n\n\n\n\n\n\n        \xa0\n      \n\n\n\nde novembre\n\n(2)\n\n\n\n\n\n\n\n        \xa0\n      \n\n\n\ndoctubre\n\n(1)\n\n\n\n\n\n\n\n        \xa0\n      \n\n\n\nde setembre\n\n(1)\n\n\n\n\n\n\n\n        \xa0\n      \n\n\n\nde juliol\n\n(2)\n\n\n\n\n\n\n\n        \xa0\n      \n\n\n\nde maig\n\n(1)\n\n\n\n\n\n\n\n        \xa0\n      \n\n\n\ndabril\n\n(1)\n\n\n\n\n\n\n\n        \xa0\n      \n\n\n\nde febrer\n\n(1)\n\n\n\n\n\n\n\n\n\n        \xa0\n      \n\n\n\n2010\n\n(5)\n\n\n\n\n\n        \xa0\n      \n\n\n\nde novembre\n\n(3)\n\n\n\n\n\n\n\n        \xa0\n      \n\n\n\ndoctubre\n\n(1)\n\n\n\n\n\n\n\n        \xa0\n      \n\n\n\nde gener\n\n(1)\n\n\n\n\n\n\n\n\n\n        \xa0\n      \n\n\n\n2009\n\n(3)\n\n\n\n\n\n        \xa0\n      \n\n\n\nde desembre\n\n(1)\n\n\n\n\n\n\n\n        \xa0\n      \n\n\n\nde novembre\n\n(1)\n\n\n\n\n\n\n\n        \xa0\n      \n\n\n\nde juny\n\n(1)\n\n\n\n\n\n\n\n\n\n\n\n\n\n\n\n\n\nGent de m\xc3\xb3n\n\n\n\n\n\n\n\n\n\n\nDescans: el blog d'un home que descansa\n\n\n\n\nA la manifa de VOX\n\n\n\nFa 1 dia\n\n\n\n\n\n\n\n\n\n\n\n\nDOCMANUEL\n\n\n\n\n\xbfEN QU\xc3\x89 HEMOS FALLADO?\n\n\n\nFa 2 dies\n\n\n\n\n\n\n\n\n\n\n\n\nEl senyor gerent\n\n\n\n\nEl senyor gerent tira la bandera\n\n\n\nFa 1 any\n\n\n\n\n\n\n\n\n\n\n\n\nEndog\xc3\xa0mia Virtual\n\n\n\n\nMaduresa i aplom\n\n\n\nFa 4 anys\n\n\n\n\n\n\n\n\n\n\n\n\nRonya Mortis\n\n\n\n\nMy beloved children\n\n\n\nFa 4 anys\n\n\n\n\n\n\n\n\n\n\n\n\nc.e.t.i.n.a.\n\n\n\n\nThe Gif Connoisseur #390\n\n\n\nFa 6 anys\n\n\n\n\n\n\n\n\n\n\n\n\nloquevienesiendounblog\n\n\n\n\n\xa1\xa1\xa1OCASI\xc3\x93\xc3\x93\xc3\x93\xc3\x93\xc3\x93N!!!\n\n\n\nFa 6 anys\n\n\n\n\n\n\n\n\n\n\n\n\nJo Nom\xc3\xa9s Follo a P\xc3\xa8l\n\n\n\n\nJo nom\xc3\xa9s s\xc3\xb3c un modernet de merda\n\n\n\nFa 6 anys\n\n\n\n\n\n\n\n\n\n\n\n\nPajasmentales\n\n\n\n\nEnrique Vilches, una retrospectiva\n\n\n\nFa 6 anys\n\n\n\n\n\n\n\n\n\n\n\n\nAix\xc3\xb2 \xc3\xa9s molt important.\n\n\n\n\nSobre els CV.\n\n\n\nFa 6 anys\n\n\n\n\n\n\n\n\n\n\n\n\nEl blog de l'Amadeu Brugu\xc3\xa9s\n\n\n\n\nAmor a primera vista\n\n\n\nFa 7 anys\n\n\n\n\n\n\n\n\n\n\n\n\nel bloc de Dr. Muerte\n\n\n\n\nDimiteixo!\n\n\n\nFa 7 anys\n\n\n\n\n\n\n\n\n\n\n\n\nEl pit de pollastre\n\n\n\n\nNau at...\n\n\n\nFa 8 anys\n\n\n\n\n\n\n\n\n\n\n\n\nJa puc dir missa...\n\n\n\n\nTwitter en catal\xc3\xa0 i catalans amb Twitter\n\n\n\nFa 9 anys\n\n\n\n\n\n\n\n\n\n\n\n\n\n\n\n\n\n\nM\xc3\xbasica\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\nHooligans del pa\xc3\xads\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\nInsensats\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\nTema Finestra d'imatges. Amb la tecnologia de Blogger.\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n"